Si prende in esame un fenomeno interessante: perché **sempre più aziende investono in software open-source**? Parrebbe un controsenso, perché da sempre i produttori di sw proteggono il proprio prodotto tramite **segreto aziendale**: avere codice liberamente consultabile distrugge questa privatezza ed espone all’ascesa di competitor. 
Per rispondere a questa domanda ci serviamo di un [articolo](http://web.archive.org/web/20120724095330/http://perens.com/works/articles/Economic.html) di Perens sull’argomento.

Perens fa prima di tutto notare che spesso per molte aziende il sw da sviluppare non è il prodotto, ma una **tecnologia abilitante essenziale**: per esempio, Amazon sviluppa molto sw per il sito di 
e-commerce, ma il suo prodotto non è il sito. In tali ambiti la scrittura di codice è un **costo**, non il prodotto su cui guadagnare.

Dal punto di vista economico è poi importante stabilire se la tecnologia dà un **vantaggio competitivo**, ovvero se essa è **differenziante** o **non differenziante**. Per fare ciò è sufficiente rispondere alle seguenti domande:
- **Il cliente si accorge degli effetti del software?** Per esempio, le persone si accorgono dell’esistenza del sistema di raccomandazione dei libri di Amazon?
- **I competitor non hanno accesso allo stesso software?** Se Amazon usasse il sistema di raccomandazione venduto anche ad altre aziende allora non avrebbe senso mantenerlo privato.

Se la risposta a una delle due domande è **no**, avere un sw proprietario non apporta alcun vantaggio: un modello di sviluppo open-source sparpaglia invece i costi e genera valore, questo perché le persone contribuiscono allo sviluppo e al miglioramento del software in modo gratuito, per cui sempre più aziende lo scelgono. 
Economicamente quindi in questo caso conviene molto di più avere un software open source.

Perens conclude il suo articolo riportando una tabella in cui confronta 4 diversi modelli di sviluppo, ognuno con le sue caratteristiche che ne determinano l’applicabilità in diverse situazioni:
- **Retail**: il software è sviluppato per poter essere venduto a chiunque lo desideri (es. Office);
- **In-House & Contract**: il software è sviluppato per un singolo committente;
- **Consortium & Non-Open-Source Collaboration**: un modello secondo cui diverse aziende concorrenti si mettono insieme per sviluppare un software comune (molto poco diffuso e fallisce spesso);
- **Open Source**: il software è disponibile gratuitamente e il suo codice è pubblico.

Tali modelli vengono valutati in base all’efficienza (_quanti soldi vanno agli sviluppatori_), al tasso di fallimento del progetto, ai costi di distribuzione, al rischio di plagio, al fatto di proteggere o meno la differenziazione a livello commerciale del cliente e/o del venditore e alla dimensione richiesta del mercato perché il progetto sia un successo.

![Confronto paradigmi](https://marcobuster.github.io/sweng/assets/04_confronto.png)

Come si può notare dalla tabella, non tutti i paradigmi proteggono il **vantaggio competitivo**, con differenze dal punto di vista del cliente e del produttore: è dunque importante scegliere il modello di sviluppo che risulta più utile per le proprie necessità.